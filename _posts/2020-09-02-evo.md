---
layout: post
title: Tankar om Evolution Gaming
---
När Evo var nya på börsen ifrågasatte många deras vallgravar.
Idag har de flesta förstått att branschen har höga inträdesbarriärer, och att Evo historiskt sett
ökat avståndet till konkurrenterna. Många tvivlar dock fortfarande på långsiktigheten i deras konkurrensfördelar
och tror att trenden förr eller senare kommer att vända. Jag vill presentera mina tankar om just det ämnet.

## Superstar-effekten
Världens största artister är inte så mycket bättre på att underhålla än husbandet på ditt lokala hak, men de tjänar extremt mycket mer pengar.
På samma sätt är Barcelona inte så mycket bättre på fotboll än bottengängen i La Liga, men de är otroligt mycket mer populära.
Folk vill ha det allra bästa och kompensationen för de som producerar är inte alls proportionell
mot den kvaliteten som levereras. Att vara bara lite bättre än konkurrenterna kan vara väldigt lukrativt.

Den här fenomenet kallas för superstar-effekten, och den går rakt igenom hela nöjesindustrin. Kasino är en form av underhållning, och även här är de bästa spelen oproportionerligt populära. För att ta marknadsandelar räcker det inte med att leverera spel, man måste leverera riktigt bra spel och det kräver både erfarenhet och stora investeringar.

## Hur bra kan ett spel bli?
Det enklaste sättet för konkurrenterna att komma ikapp vore om det fanns en övre gräns för hur bra ett spel kan vara. Jag tror dock inte så är fallet.
VR-kasinon, slots med en mekanisk slumpkälla, ökad spelarinteraktivitet och nya IPn. Det är enkelt att komma på idéer för större ändringar som skulle kunna
driva spelarintresse. Alla idéer leder inte till framgångar, men möjligheterna finns helt klart.

Det finns även en mängd detaljer som man kan slipa på när det kommer till de gamla klassiska spelen. 
Hur långt tid ska man ha på sig att satsa?
Hur hög/låg bör minimiinsatsen vara?
Hur bör värden/croupiern agera? Hur bör de vara klädda?
Hur stor bör husets edge vara?
Vilka och hur många side-bets ska gå att spela?
I vilken miljö erbjuds spelet?
Alla dessa frågor är svåra att besvara, men över tid kan man experimentera, lära sig utav sina erfarenheter och på så sätt iterativt förbättra produkterna.

## Skala driver kvalitet
Inom UX optimering finns det en teknik som heter A/B testning. Tänkt dig att du driver en hemsida och undrar huruvida det är bättre att visa upp
en reklampanel längst upp på hemsidan, eller vid skärmens högra kant? För att svara på den frågan designar du två varianter utav hemsidan och 
programmerar sedan ett system om visar variant A för hälften av besökarna, och variant B för den andra hälften. Sedan mäter du helt enkelt vilken variant
som tjänar mest pengar.

Liknande idéer går att applicera på det mesta där det finns en enkla mått för att mäta kvalitet, vilket det gör inom live casino.
Tjänar man verkligen mer pengar med en lättklädd croupier? Bör atmosfären vara lugn eller hypad? Svaren får man genom att experimentera.

Att experimentera med något fysiskt är mycket dyrare än att göra det med mjukvara. För att överhuvudtaget kunna experimentera krävs det bra marginaler och stor skala.
Och med ännu större skala kan man genomföra ännu fler experiment, med större statistisk signifikans, till lägre ekonomisk risk och dra bättre nytta utav de lärdomar man drar.

Man kan såklart lära sig utav sina erfarenheter även utan explicita experiment. Om du märker att spelarna satsar mer pengar varje gång
Karl sitter vid roulettebordet så kan du börja gräva i om han gör något bättre än andra croupiers. Med större skala uppstår fler naturliga
möjligheter till förbättringar, som man sedan kan propagera till resten av företaget.

Slutligen krävs det att man tar större risker för att göra större framsteg. Hur säkert var det egentligen att game shows skulle bli en sådan succé som det blev?
Och då menar jag inte när investerarna fick nys om projektet och de första demosen visades upp. Då hade man redan investerat mycket tid och pengar i att göra produkten bra.
Men när game shows bara vara en idé i huvudet på en medarbetare? Att satsa på projektet var en stor risk, men för att vara innovativa och ständigt pressa kvaliteten så måste
man ta risker. Ofta går det fel men i det långa loppet finns det stora pengar i att ta kreativa risker. Om man däremot har dålig skala och därmed låga marginaler så finns det inget utrymme i ekonomin för att ta risker.

## Skala styr avkastning på inkrementellt investerat kapital
Även om du designar världens bästa kasinospel kommer du inte tjäna särskilt mycket pengar om du bara kan nå ett fåtal kunder med det. Evo har flest bord och samarbetar med flest
operatörer och får därför bäst avkastning på sina investeringar. 
Det här gäller dock inte bara för organisk innovation. Om en mindre aktör designar ett grymt VR-spel så är den tekniken värd mycket mer pengar i Evos händer än i skaparens,
vilket gör det sannolikt att en transaktion kommer att ske.
Skala driver avkastning på alla former av investeringar: RnD, MnA, IP licensiering och rekrytering utav nyckelpersonal.

Med både bäst avkastning på investerat kapital, och mest överskottskapital att återinvestera blir det svårt för konkurrenter att hävda sig.
En stark produktportfölj och ständig innovation gör det även lättare för Evo att sluta avtal med nya operatörer och ger bättre avkastning när man lägger till nya bord. Skala driver
kvalitet som driver skala; roulettehjulet spinner vidare och för varje varv tjänar Evo mer och mer pengar.

## Slots och datorspel
Till skillnad från slots kräver live kasino en viss skala för att överhuvudtaget gå med vinst. Croupiers, spelledning och kortblandare ska ha lön vare sig
det sitter spelare vid borden eller ej. Jämför man översta raden ser man att Evos dominans är fruktansvärd, men drar man bort opex blir det ännu värre.
Evo kan investera mer än resten av branschen och ändå få gott med pengar över till investerarna. Slots har inte fasta kostnader på samma sätt som live kasino. 
Det gör att även små aktörer får pengar över att återinvestera i nya spel och det blir svårt för en enskild aktör att totalt dominera marknaden. 

Slots har inte heller samma behov utav kapital för att förbättra verksamheten. Vad som krävs är utvecklingstimmar,
och tid är något som passionerade grundare kan lägga även om de inte har råd att betala övertid till sig själva. Om dina bästa slotsutvecklare säger upp sig och startar
eget så utgör de ett realistiskt hot mot din verksamhet. Samma hot finns inte inom live kasino för att den verksamhet som krävs för att få rull på bollen är så komplex.

Inom datorspel är konkurrensen ännu värre. Det finns folk som drömmer om att utveckla datorspel. De lär sig branschen på sin fritid, jobbar övertid utan kompensation
och startar företag även om riskerna är stora. Vem drömmer om att driva ett kasino?

Live kasino är en bransch där varje ny aktör straffas med en hög fast kostnad innan de kan återinvestera i verksamheten. Slots och datorspel är branscher där varje ny aktör belönas
med en viss mängd "gratis" investeringar. Det är naturligt att live konsolideras medan de senare två fragmenteras.

## Disruption
Ibland har jag hört folk anmärka på ironin i att snabbväxande, disruptiva företag värderas till höga multipler: de växte sig stora genom att
chocka existerande branscher med ny teknik, varför skulle inte de själva bli utkonkurrerade utav ännu nyare teknik? Är det inte ironiskt teknikinvesterare satsar
pengar på att det inte kommer komma ny revolutionerande teknik?

Jag håller dock inte med om det resonemanget. 
1. Vad jag satsar pengar på är inte att innovation inte kommer att ske, utan att den innovationen som sker kommer att
gagna marknadsledarna. 
2. Majoriteten utav den disruptionen som skett beror inte på ny teknik i allmänhet, utan på en specifik uppfinning: Internet. 
Internet och digitaliseringen är en av de mest revolutionerande förändringarna i människans historia. Sådana förändringar sker inte ofta.